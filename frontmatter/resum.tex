
La representació d'entitats bioquímiques, com ara molècules petites i cavitats farmacològicament aprofitables de les proteïnes, mitjançant descriptors vectorials facilita l'ús de tecnologies innovadores, inspirades en la intel·ligència artificial, en el camp del descobriment de fàrmacs. De fet, els vectors numèrics proporcionen representacions simplificades però potents, que permeten realitzar comparacions eficients i faciliten una millor interpretabilitat. En el cas de les molècules petites, la immensitat de l'espai químic farmacològicament aprofitable, essencialment infinit, es manté en gran part desaprofitada, i la seva exploració amb descriptors ofereix accés a una gran quantitat de compostos potencialment bioactius. Pel que fa a les cavitats de les proteïnes -els receptors principals dels fàrmacs basats en molècules petites-, la seva representació vectorial accelera la predicció de les funcions de les proteïnes i facilita l'avaluació de la polifarmacologia de compostos. 

En aquesta tesi, pretenem ampliar el concepte de descriptors de molècules petites i cavitats susceptibles de ser objectius de fàrmacs, abordant les limitacions principals dels mètodes existents i dissenyant estratègies noves per millorar la capacitat d'aquests descriptors de captar característiques estructurals, químiques i funcionals rellevants. Concretament, hem (i) utilitzat signatures químiques per agrupar i comparar biblioteques de compostos, (ii) il·lustrat l'adveniment de les signatures de bioactivitat per permetre una exploració biològicament rellevant de l'espai químic i (iii) implementat una estratègia computacional predefinida d'integració de dades per crear noves signatures de bioactivitat. A més a més, també hem (iv) avaluat la relació entre l'estereoisomeria i la bioactivitat a una escala sense precedents i dissenyat nous generadors de signatures de compostos sensibles a l'estereoisomeria. Basant-nos en aquests avenços en la caracterització de molècules petites, hem dirigit el focus als objectius proteics, (v) dissenyant i avaluant àmpliament una nova metodologia, anomenada PocketVec, per generar descriptors vectorials de cavitats basats en les seves característiques estructurals. Aquesta nova estratègia, basada en el principi de la quimiogenòmica, que estableix que cavitats similars s'uneixen a compostos similars, ens ha permès (vi) caracteritzar i explorar tot el proteoma humà des de la perspectiva de les cavitats, identificant cavitats similars farmacològicament aprofitables en proteïnes sense relació aparent. En conjunt, aquesta tesi representa una modesta contribució als camps en creixement constant de la quimioinformàtica i la bioinformàtica, emmarcada dins el procés més ampli i llarg del descobriment de fàrmacs.